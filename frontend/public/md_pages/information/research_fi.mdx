# Tutkimus

Helsingin yliopiston MOOC-keskuksen verkko-oppimisympäristö (MOOC.fi) on erinomainen esimerkki siitä, mitä pitkäjänteisellä yhteiskehittämisellä voidaan saavuttaa. Helsingin yliopiston omaa MOOC-oppimisympäristöä alkoivat rakentaa tietojenkäsittelytieteen osaston professorit, opettajat, tutkijat ja opiskelijat, kun tunnistettiin tarve avata tietojenkäsittelytieteen opetusta maksutta kaikille, ei vain Helsingin yliopiston opiskelijoille, ja nostaa kansallista ohjelmointiosaamisen tasoa. Muut ratkaisut eivät kyenneet vastaamaan kunnianhimoisiin tavoitteisiin tarjota täysin maksuttomia, jopa radikaalisti avoimia ja laadukkaita ohjelmoinnin itseopiskelumahdollisuuksia mahdollisimman laajalle joukolle. Pitkäjänteisen kehitystyön tuloksena syntyi helppokäyttöinen ja intuitiivinen MOOC-verkko-oppimisympäristö, jota käyttää tänä päivänä aktiivisesti valtava määrä niin Helsingin yliopiston opiskelijoita kuin jatkuvia oppijoita maailmanlaajuisesti.

Olemme tehneet verkko-oppimisympäristön erilaisiin komponentteihin ja ympäristön kautta tarjottaviin kursseihin liittyen pitkäkestoista tieteellistä tutkimusta, joka on tuottanut kymmeniä tieteellisiä julkaisuja viimeisen vuosikymmenen aikana. Verkko-opetuksen tutkimus MOOC-keskuksessa jatkuu yhä aktiivisesti.

MOOC-keskus etsii jatkuvasti mahdollisuuksia tehdä tutkimusyhteistyötä tutkijoiden, opettajien sekä graduvaiheen opiskelijoiden kanssa. Olemme kiinnostuneita sekä oppimisen perustutkimuksesta, että rohkeista ja eteenpäinkatsovista aiheista kuten tekoäly ja virtuaalitodellisuus.

Lisätietoja: [Leo Leppänen](https://researchportal.helsinki.fi/fi/persons/leo-leppänen), tutkijatohtori / MOOC-keskus
